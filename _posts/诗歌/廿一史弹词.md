title: 廿一史弹词
date: 2016-10-18 17:37:20
tags:
categories: "诗歌"
---


## 总说 西江月

天上乌飞兔走，人间古往今来。
沉吟屈指数英才，多少是非成败。
富贵歌楼舞榭，凄凉废冢荒台。
万般回首化尘埃，只有青山不改。


## 说三代 南乡子

携酒上吟亭，满目江山列画屏。
赚得英雄头似雪，功名。
虎啸龙吟几战争。

一枕梦魂惊，落叶西风别唤声。
谁弱谁强多罢手，伤情。
打入渔樵话里听。

## 说秦汉 临江仙

滚滚长江东逝水，浪花淘尽英雄。
是非成败转头空。青山依旧在，几度夕阳红。
白发渔樵江渚上，惯看秋月春风。
一壶浊酒喜相逢。古今多少事，都付笑谈中。

转回头，翻覆手，做了三分。
前人创业非容易，后代无贤总是空。
回首汉陵和楚庙，一般潇洒月明中。
落日西飞滚滚，大江东去滔滔。
夜来今日又明朝，蓦地青春过了。
千古风流人物，一时多少英豪。
龙争虎斗漫劬劳，落得一场谈笑。

## 说三分两晋 西江月

道德三皇五帝，功名夏后商周。
英雄五伯闹春秋，秦汉兴亡过手。
青史几行名姓，北邙无数荒丘。
前人田地后人收，说甚龙争虎斗。

豪杰千年往事，渔樵一曲高歌。
乌飞兔走疾如梭，眨眼风惊雨过。
妙笔龙韬虎略，英雄铁马金戈。
争名夺利竟如何，必有收因结果。

## 说南北史 清平乐

闲行间坐，不必争人我。
百岁光阴弹指过，成得甚么功果。 
昨日羯鼓催花，今朝疎柳啼鸦。
王谢堂前燕子，不知飞入谁家。
飒飒西风渭水，萧萧落叶长安。
英雄回首北邙山，龙争虎斗过眼。
闲看灞桥杨柳，凄凉露冷风寒。
断蝉声里凭阑干，不觉斜阳又晚。

## 说五胡 点绛唇
暮鼓晨钟。春花秋月何时了，七颠八倒，往事知多少。 
昨日今朝，镜里容颜老。
千年调，一场谈笑，几个人知道。

六代瓜分世界，五胡云扰中原。
纵横三百有余年，几度交锋索战。 
马过生灵虀粉，血流河洛腥膻。
耳闻犹自不堪言，有眼休教看见。

## 说隋唐二代 临江仙

一片残山并剩水，年年虎斗龙争。
秦宫汉苑晋家营，川源流恨血，毛发凛威灵。 
白发诗人闲驻马，感时怀古伤情。
战场田地好宽平，前人将不去，留与后人耕。
追想千年往事，六朝踪迹茫然。
隋唐相继统中原，世态几回云变。 
杨柳凄迷汴水，丹青惨淡凌烟。
乐游原上草连天，飞起寒鸦一片。

## 说五代史 定风波
雨汗淋漓赴选场，秀才落得甚乾忙。
白发渔樵诸事懒，萧散。
闲谈今古论兴亡。
 
虞夏商周秦楚汉，三分南北至隋唐。
看到史官褒贬处，得避。
不摇纨扇自然凉。

救济生灵须圣主，保全民命靠英雄。
何时一点天瓢水，洗尽中原战血红。
千古伤心旧事，一场谈笑春风。
残篇断简记英雄，总为功名引动。
个个轰轰烈烈，人人扰扰匆匆。
荣华富贵转头空，恰似南柯一梦。

## 说宋辽金夏 蝶恋花
简尽残编并断简，细数兴亡。
总是英雄汉，物有无常人有限。
到头落得空长叹。 

富贵荣华春过眼，汉主长陵，霸王乌江岸。
早悟夜筵终有散，当初赌甚英雄汉。
繁华过眼如春梦 断简残编说姓名
三百余年宋史，辽金西夏纵横。
争强赌胜弄刀兵，谁解倒悬民命。 
富贵草梢零露，英雄水上浮萍。
是非成败总虚名，一枕南柯梦醒。

## 说元史 西江月

山色消磨今古，水声流尽年光。
翻云覆雨数兴亡，回首一般模样。 
清景好天良夜，赏心春暖花香。
百年身世细思量，不及樽前席上。
高人解得其中意，淡尽争名夺利心。
细想三皇五帝，一般锦绣江山。
风调雨顺万民安，不见许多公案。 
后世依他样子，齐家治国何难。
流芳百世在人间，万古称扬赞叹。